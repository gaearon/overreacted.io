---
title: Чого я не знаю у 2018
date: '2019-01-01'
spoiler: Прогалини у знаннях не знецінюють придбаний з роками досвід.
---

Люди часто приймають мене за якогось всезнайка. Взагалі–то я не скаржуся. (Вже краще це, ніж забобони, з якими стикаються мої талановиті друзі.)

Цей пост - про технології, в яких я повний чайник. Це не означає, що їм не _треба_ вчитися, або що я _взагалі_ ні в чому не тямлю. Але поки мені не потрібно бігати по інтерв'ю, я можу дозволити собі бути чесним.

Навіщо взагалі про таке писати?

---

По-перше, поширене безглузде уявлення, що досвідчені девелопери особисто знають кожну технологію в межах свого поля. Діаграми типу «фронтенд у 2018» за витонченістю нагадують чернетки Толкіна. Але ж сайти робити - це не в Мордор ходити.

Навіть фронтендери стоп’ятсотого рівня, знаходяться в суперпозиції трьох станів: «начебто працює», «ай да Пушкін», і «зараз колеги мене спалять, що я не знаю флексбокс». Настрій залежить від проекту, команди, менталітету, часу дня, зарплати і фази Сатурна.

Іноді у твіттері починаються розмови, як «ми всі новачки». Але є велика різниця між досвідченим хірургом, у якого в животі метелики, й студентом, який вперше узяв до рук скальпель. Коли не беруть на роботу через незнання "монгореактангуляра", чесні визнання добре влаштованих професіоналів звучать пусто.

І все-таки, навіть успішні девелопери живуть з прогалинами у знаннях. Я перерахую свої, але бажаючі можуть приєднатися.

**Я не хочу прикидатися всезнайкою. У всіх девелоперів є прогалини у знаннях, але вони не знецінюють досвід, набутий з роками.**

---

Ну, поїхали. Ось неповний список технологій яких я не знаю:

* **Unix і Bash.** Мій рівень володіння командним рядком обмежується ходінням туди-сюди з `ls` та `cd`. Усе інше я гуглю. Я розумію `pipe` в теорії, але ніяк не можу запам'ятати синтаксис.

* **Низькорівневі мови.** Я розумію, що в асемблері можна стрибати по коду і маніпулювати регістрами, але це тільки в теорії. Я написав пару рядків на C і зрозумів, що таке покажчик, але я не знаю, як використовувати `malloc` або інші методи ручного управління пам'яттю. До Rust в мене руки не дійшли.

* **Мережі.** Я знаю, що у комп'ютерів є IP адреси, і що DNS дозволяє знаходити хости відповідно до домену. Є протоколи типу TCP/IP які дають нам абстракцію над ненадійними з'єднаннями. Глибше я не вникав.

* **Контейнери.** Ніколи не використовував Docker або Kubernetes. (Вони якось пов'язані?) Схоже на спосіб передбачувано запускати та ізолювати VM?

* **Serverless.** Теж не пробував. Бекендом я займався п'ять років тому, і мені не дуже зрозуміло, як саме лямбда змінюють модель програмування бекенду.

* **Мікросервіси.** Якщо я правильно зрозумів, це просто «смерть моноліту». Не пробував і не знаю, в чому плюси і мінуси на практиці.

* **Python.** Тут трошки соромно - я працював з Python декілька років, але так і не розібрався добре в мові. Наприклад, семантика імпорту для мене все ще незрозуміла.

* **Бекенд на Node.** Я працював з Node з боку інструментів для фронтенду. Але я не розумію, як працювати у Node з базою даних або зробити нормальний бекенд на ній. Навіть з реакт фреймворками типу Next я не знайомий за межами "hello world".

* **Нативна розробка.** Я якось намагався вивчити Objective C, але не вийшло. До Swift не добрався. З Java не склалося. (Хоча після C# я б напевно в ній розібрався.)

* **Алгоритми.** Якщо я виспався, я напевно зможу написати сортування бульбашкою або швидке сортування (якщо дуже добре виспався). Можу пройтися по графу, якщо це пов'язано з конкретною практичною проблемою. Я розумію O(n) нотацію, але не набагато глибше, ніж «стережись циклу в циклі».

* **Функціональні мови.** Я не пишу бігло ні на одній традиційно-функціональній мові (якщо, звичайно, ви не відносите до них JavaScript). Взагалі, бігло я пишу тільки на JavaScript і C#, та й C# я вже призабув. Щоб продертися через код, написаний на LISP, Haskell, або ML спадкоємців, мені потрібні зусилля.

* **Функціональна термінологія.** Я не занурювався глибше map і reduce. Мені важко запам'ятати моноїд, функтори і так далі. З монадою я начебто розібрався, але мабуть мені здалося.

* **Сучасний CSS.** Я не знаю флексбокс та гріди — роблю на флоатах.

* **Методології CSS.** Я знайомий з BEM (в сенсі конвенції), але не розбирався в OOCSS та їх подібних.

* **SCSS / Sass.** Не розбирався.

* **CORS.** Від цих помилок у мене холодний піт. Я знаю, що треба просто ставити правильні заголовки, але колись я вбив на це купу часу.

* **HTTPS / SSL.** Ніколи не налаштовував. Я розумію ідею про відкритий і закритий ключ, але глибше не розбирався, як вони працюють.

* **GraphQL.** Я можу прочитати запит, але мені потрібно буде з головою зануритися у туторіали, щоб зробити щось корисне. Наприклад, я не маю уяви, як з ним працює пагінація.

* **Сокети.** Начебто це спосіб комп'ютерів спілкуватися поза моделлю «запит-відповідь». На цьому моє розуміння закінчується.

* **Потоки (Streams).** Я тільки працював з Rx Observables, але це трохи інша абстракція. А ось з потоками у Node в мене завжди були проблеми - вічно забуду їх закрити або по шляху розгублю помилки.

* **Electron.** Руки не дійшли.

* **TypeScript.** Я можу читати код, але ще нічого на ньому не писав. Пробував кілька разів, але не став розбиратися з помилками.

* **Деплоймент і devops.** Я можу відправити собі файли по FTP або вбити процес, але на цьому моє володіння серверами закінчується.

* **Графіка.** Будь це канвас, SVG, WebGL або низькорівневі API, я не відчуваю себе комфортно і мені складно намалювати ними те що я хочу.

Само собою, цей список неповний. Я багато чого не знаю.

---

Про це дивно писати. Незатишно. Я що, хвалюся своїм невіглаством? Ось головне, що я хочу сказати:

* **Можна зробити щось популярне, і все одно багато чого не знати.**

* **Психологічний комфорт скаче незалежно від знань і умінь.**

* **Прогалини у знаннях не знецінюють придбаний з роками досвід.**

Я знаю, де спотикаюся. Коли мені буде потрібно або цікаво, я обов'язково розберуся в цих технологіях.

Те, що я говорю про це відкрито, не означає, що у мене немає інших знань або корисного досвіду. Є багато чого, що у мене виходить. Наприклад, вчитися на ходу.

>Апдейт: я написав інший пост про те, [в чому розбираюся](/the-elements-of-ui-engineering/).
